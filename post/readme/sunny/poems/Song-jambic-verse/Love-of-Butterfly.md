# 蝶恋花
```md
又名“凤栖梧”“鹊踏枝”等。唐教坊曲，后用为词牌。
```

* 蝶恋花·槛菊愁烟兰泣露 - 晏殊
```md
槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。欲寄彩笺兼尺素，山长水阔知何处？
```

* 蝶恋花·春景 - 苏轼
```md
花褪残红青杏小。燕子飞时，绿水人家绕。枝上柳绵吹又少。天涯何处无芳草！
墙里秋千墙外道。墙外行人，墙里佳人笑。笑渐不闻声渐悄。多情却被无情恼。
```

* 蝶恋花·庭院深深深几许 - 欧阳修
```md
庭院深深深几许，杨柳堆烟，帘幕无重数。玉勒雕鞍游冶处，楼高不见章台路。
雨横风狂三月暮，门掩黄昏，无计留春住。泪眼问花花不语，乱红飞过秋千去。
```
